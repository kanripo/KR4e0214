# -*- mode: mandoku-view; -*-
#+TITLE: 溫恭毅集
#+DATE: 2015-08-25 00:26:13.403740
#+PROPERTY: ID KR4e0214
#+PROPERTY: BASEEDITION WYG    
#+PROPERTY: JUAN 卷二十二
<pb:KR4e0214_WYG_022-1a>¶
欽定四庫全書¶
　温恭毅集巻二十二¶
　　　　　　　　　　　　　明　温純　撰¶
　　七言律詩¶
　　　遊青柯坪¶
削成絶壁倚危梯剛到山腰眼界迷爲近天門尋白帝¶
故從鳥道拄青藜衘杯欲並峯蓮吸得句先擕玉女題¶
正好乘風凌絶頂歸来恐作舊人啼¶
<pb:KR4e0214_WYG_022-1b>¶
　　　其二¶
徙倚探竒恣壮遊㡬番囬首憶秦州千年紫氣從闗過¶
九曲黄河入檻流舊國城連芳草合昔賢丘與野烟留¶
山靈何處鍾豪俊爲鞏長安億萬秋¶
　　　春日二園社集得餐字¶
載酒尋春賦考槃不勞折簡罄交歡閒依花徑班荆坐¶
漫采園蔬作脯餐樹裏鳥鳴驚客到池中魚躍觧人㸔¶
醉餘㪚髪忘歸去笑擊空明把釣竿¶
<pb:KR4e0214_WYG_022-2a>¶
　　　蜂房次逺卿韻¶
午餘蟻國夣初醒閒㸔蜂衙閙晩晴股帶花鬚香粉合¶
口衘窓楮屋廬成振振休説螽斯羽肅肅如屯細桞營¶
目擊從王齊殫力杞人何事但憂傾¶
　　　郾城三宗侯招飲¶
王孫䑓榭倚雲成落日衘杯聼囀鶯遶檻龍岡團月色¶
當筵熊耳暗松聲桐分周葉推唐國雪似梁園賦宛城¶
家學傳經劉向在燃藜夜夜燭長庚¶
<pb:KR4e0214_WYG_022-2b>¶
　　　繡春䑓宴集¶
䑓榭連雲載酒登相逢春色錦千層名花豈自雒陽得¶
危檻還從樹杪凭坐對清峨頻徙倚杯浮星月欲鶱騰¶
夜深留滯渾忘去囬首東林日已升¶
　　　登黄鶴樓¶
危樓髙聳捍荆㐮不見當時鶴再翔跨鶴欲從仙侣去¶
開尊疑對酒家狂金沙鸚鵡連芳樹二水三山帶夕陽¶
笛裏梅花何處落一聲風送五雲傍¶
<pb:KR4e0214_WYG_022-3a>¶
　　　中秋仲宣樓送秦藩伯之滇南¶
蕭瑟登樓聼郢歌共憐王粲住征舸逢秋嶺月當簷勝¶
戀客江花入檻多雲裏象人瞻日色天涯雞足待春波¶
使君一去千山隔尺素遥㸔鴈影過¶
　　　同鄒秦二使君遊徳山¶
孤峯突兀俯群山遥望江湖碧一灣善巻池連青草合¶
髙僧塔共野雲閒聼經鶴去烟霞外采藥人来杳靄間¶
一局殘棋鐘磬落招提盡掩不知還¶
<pb:KR4e0214_WYG_022-3b>¶
　　　登岳陽樓¶
飛樓蘸水倚連岡悵望仙踪竟𣺌茫龜鶴崚&KR1828;囊已盡¶
江湖環遶帶仍長賈人逢篴龍噴浪巨蟒離池劔吐芒¶
猶有梅花當面發不堪吹落洞庭傍¶
　　　同李杜二使君望太和山¶
危樓縹緲倚雲成西望名山勢若平太液揚波晴亦雨¶
天門返照夜還明相逢李杜饒新句㡬遇金蘭感舊盟¶
安得乘風凌絶頂紫霄長聼歩虚聲¶
<pb:KR4e0214_WYG_022-4a>¶
　　　又同飲李太史宅時太史尊人孝亷在坐¶
郊行㡬度駐江干江上多君賦考槃蒼翠松姿春不老¶
蔚藍山色夏猶寒開尊重引探竒興投轄還兼舞綵懽¶
共向隆中占象緯弓旌行指卧龍灘¶
　　　送方允治勲部應召¶
隆中抱膝許尋盟紫詔俄傳出禁城畫省移官新主意¶
草廬勸駕故人情逢春弱桞迎旌斾對月芳樽倚鑑衡¶
照乗隋珠擕滿袖知君蚤晩獻承明¶
<pb:KR4e0214_WYG_022-4b>¶
　　　登太嶽¶
髙薄層霄禮上𤣥徘徊囬首笑塵縁烟生萬壑疑無地¶
雲散孤峰忽有天虎豹關開風送入丹鉛竈冷火迷傳¶
榔梅似是真消息獨立蒼茫思𣺌然¶
　　　送王茂大之閩鹽運(時李本寜偕行/)¶
一麾十載浪難平此去安流萬里行盡日關心鹽鐡論¶
㡬時囬首鳯皇城葵榴滿路風烟好李郭同舟藻思生¶
九曲河流終到海飛騰蚤慰故人情¶
<pb:KR4e0214_WYG_022-5a>¶
　　　江村夜渡¶
休沐同遊江上村尋春徙倚到黄昏舟車逺望兼南北¶
星月平臨互吐吞傍水花陰侵座入當簷山色伴雲屯¶
相逢莫作乗桴嘆兀坐中流過海門¶
　　　題李太僕㸔雲池巻¶
荆樹相㸔不記年躭詩共詠鶺鴒篇謝家得句饒春夣¶
杜甫多懐但晝眠海上池連芳草畔天涯雲在夕陽前¶
故園招隠馮誰賦難弟風流亦謫仙¶
<pb:KR4e0214_WYG_022-5b>¶
　　　信陽道中阻雨次楊使君韻¶
行春單騎出郊隄風雨更䦨鳥道迷但使閭閻無犬吠¶
何妨林野對雞棲賢山夣寐驚鍾斗溮水潺湲動皷&KR0911;¶
莫道随車饒大澤主人餘潤自東西¶
　　　同趙汝存宿大關山洞借食僧家¶
簇錦傳燈照眼明興来披豁縂關情觀風轉向雲巖下¶
得侣何妨鳥道行辟糓山中容我住采芝方外有僧迎¶
逢人説盡金銀氣誰向空門問此生¶
<pb:KR4e0214_WYG_022-6a>¶
　　　登金山寺¶
特立中流瀾倒囬振衣極目此徘徊尋源有意乘槎去¶
對景渾疑跨鶴来雨霽龍宫行日月潮廽蜃氣接樓䑓¶
入瞻座上西來像爲汲中泠供一杯¶
　　　其二¶
蘭若飛懸龍象孤真成净土一塵無天開寳地金生穴¶
波湧祗林鏡作圖捨筏凌虚從葦渡離縁入定愛河枯¶
珠宫容我棲禪室秋水空明片月俱¶
<pb:KR4e0214_WYG_022-6b>¶
　　　其三¶
水月澄空静不流那分南北照神州皇圖鞏固天爲塹¶
湯沐瀠洄海似漚朝貢越裳航萬里車書吳㑹奠千秋¶
觀濤誰著三都賦江上應標此柱留¶
　　　仲憂定海招寳山同王將軍張憲長觀水陸大¶
　　　　操¶
山河一綂鞏皇圖拜命東南鎮海隅賈勇旌旄雄虎豹¶
先登精鋭競蝥弧期標南國千年柱如渡西川五月瀘¶
<pb:KR4e0214_WYG_022-7a>¶
亦喜務農休士馬恐因忘戰啓憂虞¶
　　　其二¶
紫電清霜武庫多轉輸誰是漢蕭何將軍不喜髀生肉¶
甲士翻嫌海息波懸哨如籠麟谷鴿衘枚似趂蔡州鵞¶
陣頭目極吳門練疑有驊騮傍水過¶
　　　遊靈谷寺¶
出郊爲訪誌公林塔影還從静室臨象外滌襟泉有徳¶
階前鼔掌地成音忽聞鳥韻驚迷性漫倚松濤試定心¶
<pb:KR4e0214_WYG_022-7b>¶
幽寂偏宜騶從去獨留明月伴謳吟¶
　　　王陽徳大叅伯仲邀飲墨池園池即右軍洗硯¶
　　　　䖏謝氏夣草堂在側¶
選勝名園傍斗城客來倒屣笑相迎欄成曲折花争發¶
坐倚芳菲鳥不驚生草塘餘靈運夣臨池家紹右軍聲¶
主人且莫言投轄還欲重爲結襪行¶
　　　虎跑泉寺同孫樞相王李二柱史宴集次蘇韻¶
　　　　時王柱史將代¶
<pb:KR4e0214_WYG_022-8a>¶
林深地僻構禪堂雨霽風來襟袖凉花發滿原春未改¶
燈傳列祖月同長清時且喜成三笑話别先愁各一方¶
好景共遊難再得醉餘且覔虎泉嘗¶
　　　上已邀司馬汪公伯玉遊西湖¶
乘時脩禊向烟波爲愛風流晉永和乆别琴樽霜入髩¶
乍逢湖海酒如河移舟曲傍蘇堤桞躡蹬髙捫葛嶺蘿¶
入夜論文真倚玉陽春誰和郢人歌¶
　　　雁山瀑布¶
<pb:KR4e0214_WYG_022-8b>¶
乘興尋幽到海涯懸泉千仭溜争竒空傳如練𤣥暉語¶
笑絶翻盆杜甫詩雲裏飛虹終想像風前瀑布亦參差¶
千秋爲汝標名字白玉生烟豈曼詞¶
　　　同胡藩叅蔡憲使集永嘉江心寺¶
紺宇空懸面面低觀風聊此一攀躋閒横雙眼扶桑盡¶
細話三生弱水迷獨立潮頭天上下平臨塔影月東西¶
經行處處堪垂泪敢道波澄静皷鼙¶
　　　其二¶
<pb:KR4e0214_WYG_022-9a>¶
異地金焦江上齊又如灔澦起招提水雲亂鎻青蓮合¶
天地雙瞻北斗迷盡日皈依留幻境逢人耕歛問遺黎¶
相㸔誰是東南柱謾向中流握管題¶
　　　同孫侍中王李二直指遊北髙峰次靈隠寺壁¶
　　　　韻¶
蠟屐登臨結侣行髙峰勝處還再更萬木扶踈欲填壑¶
群山迤邐如環城當簷月到徙松影隔嶺風來聞潮聲¶
秉燭同遊不盡興况逢秋色含别情¶
<pb:KR4e0214_WYG_022-9b>¶
　　　送孫以徳太史還朝¶
西湖秋水映芙蓉不盡攀留别思濃已藉青藜空白屋¶
共言江海得人龍金蓮寵錫仍歸第玉笋先班復聼鐘¶
此去九重紓側席應多上賞及儒宗¶
　　　同胡奉常集燕子磯¶
丹崖峭壁欲廽瀾直挿中流作柱㸔影落江心疑燕度¶
根連鍾嶺隠龍蟠逍遥盡日機全息花鳥逢春興未䦨¶
况是皇家豊芑地河山長鞏萬年安¶
<pb:KR4e0214_WYG_022-10a>¶
　　　送劉中丞汝觀¶
中丞直道去長安始信人間行路難滿目風塵多按劍¶
知心天地㡬弹冠論功自昔歸何晏平夏于今數范韓¶
即向東山尋謝傅莫因一夣笑邯鄲¶
　　　重逰永嘉江心寺¶
江心一柱障波流再入烟雲豁兩眸近海疑從天外望¶
凭虚如向斗間逰乾坤萬里誰函盖南北經年自去留¶
泣血迸空憐杜甫杖藜不盡古今愁¶
<pb:KR4e0214_WYG_022-10b>¶
　　　𤓰歩即事¶
夕陽古渡問前朝北指璚花觀未遥京口尚連秦漢月¶
海門不㫁古今潮遺宫芳草沿江渚異代秋聲引玉簫¶
醉卧欲消千載恨夣囬猶記鶴相招¶
　　　㳺禹穴同姜憲使商大理朱太僕王新建集舟¶
　　　　中聼童子歌予勸民詩¶
謁帝因躭萬壑烟相逢如到畵圗前開簾席對花間月¶
倚檻杯浮鏡裏天共醉良辰蘭曲酒肯廽深夜剡溪船¶
<pb:KR4e0214_WYG_022-11a>¶
此時豊稔仍歌咏猶恐春秋詫有年¶
　　　送少司農梁公北上便道省親¶
司農拜命向長安滿目甘棠四野㸔楓陛行瞻曵履重¶
椿堂先得舞衣歡旌揺王屋衝星曉酒盡蘇門對月寒¶
爲賦大東臨祖道憑君切直奏金鑾¶
　　　同子忠登牛首山¶
探竒躡蹬歴危廊披霧乗風到上方醉向空中捫日月¶
夣囬雲裏聼笙篁即㸔紫氣連髙闕似遇青牛過故鄉¶
<pb:KR4e0214_WYG_022-11b>¶
羙景况逢詞賦侣縂非吾土亦相羊¶
　　　同胡子忠重逰燕子磯聞我兵復朝鮮¶
寳閣重登酒半䦨相逢春色映層瀾飛磯豈學衘泥燕¶
近水常留折葦灘日送花隂侵座入夜躭棊局把杯彈¶
東征忽報師全㨗賭墅風流憶謝安¶
　　　答王元羙兼懐敬羙¶
一代才名衆豈如㡬年髙隠蚤懸車有時搦管揮文藻¶
盡日躭𤣥味道書難弟金蘭交不淺元方夣寐跡仍踈¶
<pb:KR4e0214_WYG_022-12a>¶
且慿魚鴈訂歸計那得相逢海上漁¶
　　　夏日同逰李氏園¶
亭子髙連睥睨齊相逢倒屣共君躋尊開北海慿溪轉¶
坐對西山返照低金闕曉開雲外擁玉樓烟裊雨中迷¶
清時休沐堪乗興刻燭新詩子夜題¶
　　　其二¶
主人結屋帝城邉一徑斜通御桞烟翠色雨餘山吐月¶
緑隂風净水衘天芳樽對爾沿溪坐好景慿誰作賦傳¶
<pb:KR4e0214_WYG_022-12b>¶
醉後登樓還徙倚忽聞更漏不知旋¶
　　　再逰李氏園¶
重憐幽寂再開筵信歩乗風到斗邉竟日同爲園際客¶
百年君是酒中仙㸔山日落中原盡倚韻詩慚大歴前¶
自笑支離歸去晚不妨盡日坐雲烟¶
　　　五日同使君謁子貢祠對酌¶
舊宰祠堂背郭横肩随旅拜向簷楹千年墻室窺瞻好¶
五日椒蘭感慨生拂坐薫風思觧愠盈巵蒲酒對澄清¶
<pb:KR4e0214_WYG_022-13a>¶
執鞭豈爲文章業所至長留奕奕名¶
　　　其二¶
勝地相從引興長低佪盡日思望洋踈林隔水鶯相和¶
細雨衘泥燕並翔風物天涯催鬢改駒陰時節憶年芳¶
賜沾宫扇先朝事彷彿佳辰侍帝傍¶
　　　夏日邀徐君羽飲子由亭¶
天漢風流見使星乾坤此地剩孤亭懐人汝上雲連蜀¶
下榻尊前月滿櫺風雨聨床髪半緑江湖揮塵眼同青¶
<pb:KR4e0214_WYG_022-13b>¶
夏陽不盡相㸔思有約春深此更停¶
　　　邯鄲合族建追逺祠志喜¶
憇邯幾住吕公軒何意支流派最繁接武箕裘多國器¶
將文㸃竄爲家門從知姬姓本同氣况乃唐封出太原¶
譜志分明非漫合不妨兩地薦蘋蘩¶
　　　送蕭可發直指還朝¶
皂囊欲奏建章前使者停驄尺五天莫論埋輪稱柱史¶
已從攬轡向秦川澤覃涸轍全蘇鮒霜入穹廬欲净烟¶
<pb:KR4e0214_WYG_022-14a>¶
結綬交情頻徙倚笑㸔父老擁離筵¶
　　　題新築尊經閣成¶
泮宫髙閣切雲成藜杖將分太乙精滿架縹緗過二酉¶
當簷奎壁引長庚筆從衆巘齊冲斗帶合䨇流兩抱城¶
柱史神君収地脉重㸔文獻在西京¶
　　　宿報國寺同僚胡劉諸君枉過次韻¶
衘命停車傍帝城郊門况有故人迎一燈夜照祗林鶴¶
四月春留上苑鶯紫氣忻瞻丹鳯入珮聲喜傍玉河行¶
<pb:KR4e0214_WYG_022-14b>¶
明朝㐲陛承清問數馬還愁愧冏卿¶
　　　王言卿精膳還朝雪夜枉過有作次韻¶
風塵荏苒二毛侵説劔虗憐許國心豈向延津龍竟合¶
何如剡水棹空臨笑㸔松徑開精舎醉倚梅花賦上林¶
康濟有人堪吏隠不妨青眼共浮沉¶
　　　其二¶
賦就陽春雪滿林地分清切主恩深閒曹亦是調羹侣¶
小技終成奏缶音萬里乾坤眼欲盡百年意氣酒重斟¶
<pb:KR4e0214_WYG_022-15a>¶
只愁灞上仍如戯到䖏腥羶入塞侵¶
　　　立春前二日雪中謝賜元旦宴鈔時嵗庚子兩¶
　　　　立春也¶
屠蘇開宴舊時傳楮幣承恩此日偏六出花飛霑帝澤¶
滿朝虎拜慶堯天靈䑓已奏春如閏太史將書嵗有年¶
况欲發藏憐逺戍竚㸔南北净烽烟¶
　　　立春次日朝天宫習儀¶
鞭鳴雞唱曉風寒樂奏臚傳慶履端玉帛趨蹌來萬國¶
<pb:KR4e0214_WYG_022-15b>¶
衣冠舞蹈集千官蓂開氣轉三陽節雪霽春囬太乙壇¶
聞道上方將進酒嵩呼齊祝萬年懽¶
　　　答沁水王次來韻¶
桂樹别來幾見秋毎慿雲樹憶并州一從碣石論文後¶
誰向梁園授簡逰春色朱門芳草合天涯華髪旅魂愁¶
開緘忽睹相思句倚韻詩成月色幽¶
　　　九日聖駕閲壽宫奉命同豐城李侯守崇文門¶
　　　　時有綵羅之賜¶
<pb:KR4e0214_WYG_022-16a>¶
鵷班扈從出長楊魚鑰欽承被寵光鳯闕雲廽星拱極¶
鑾輿霞映帝垂裳杯浮金菊開芳徑雪疊香羅出尚方¶
竚目八荒登壽域歡歌㳺豫頌君王¶
　　　其二¶
九日天髙爽氣開五雲縹緲駕東廽爲占萬代興龍地¶
非戀千秋戯馬䑓綺賜群工沾雨露香分御座近蓬萊¶
披衣拜舞同居守挾纊還期遍九垓¶
　　　又同登觀象䑓¶
<pb:KR4e0214_WYG_022-16b>¶
仗劍登䑓欲躡雲不妨蕭瑟對斜曛平臨睥睨連山色¶
危倚璣衡傍斗文天爲宸逰開夕霽人因佳節坐宵分¶
宣傳雨露寛秋賦動地歡聲䖏䖏聞¶
　　　南郊陪祀¶
雪霽郊壇對越時恍疑朝拱萬靈知深宫慄慄應無斁¶
上帝洋洋若有私運際貞元天地合節臨亥子斗杓移¶
閉關已得扶陽力定有春輝徧海涯¶
　　　送元闇假歸¶
<pb:KR4e0214_WYG_022-17a>¶
湖上題詩袂乆分那堪乍晤又離群歸心豈爲三珠樹¶
啟事常依五色雲驛路雪梅春的皪江城烟桞日氤氲¶
晉公元繫蒼生望莫戀家園緑野醺¶
　　　謝賜慶成宴具後合請建儲畢婚用漢甫司㓂¶
　　　　韻¶
入趨楓陛自郊壇咫尺天威欲報難推食幸從今醢署¶
㐲蒲豈學漢師丹龍顔日爲前星霽燕翼春將少海團¶
况有雎鳩相對喜關關水際傍金鑾¶
<pb:KR4e0214_WYG_022-17b>¶
　　　閲蔡𢎞甫薛魯叔文徳任試南宫之文喜賦¶
杏花春色望中新賦就歡馮狗監陳鞭似祖生先競着¶
璞如卞氏晚同珍已㸔劍氣冲牛斗豈爲山靈誕甫申¶
莫道禹門髙萬丈雷聲震䖏是通津¶
　　　送米仲詔之令銅梁¶
米家書畵舊懸簰羡爾還兼諭蜀才春色滿林供客眺¶
桃花百里向江開重飛故國雙鳬去再過關門紫氣廽¶
公暇揮毫應盡興徧添珠玉在山隈¶
<pb:KR4e0214_WYG_022-18a>¶
　　　送劉中丞希哲之鎮漁陽¶
禮樂當朝老奉常恍如郤縠向漁陽逄時不爲雞聲舞¶
出塞行㸔劍氣長左輔瘡痍慿鵲起北門鎻鑰屬鷹揚¶
但令欵塞仍依舊嵗嵗呼韓似越裳¶
　　　送來望之司馬出守山海關¶
天門虎豹擁燕山不數崤函百二關留客著書占氣紫¶
趨庭遶膝有萊斑行間撃柝金湯固枕上行師壁壘閒¶
起草首囬司馬署去天咫尺豈違顔¶
<pb:KR4e0214_WYG_022-18b>¶
　　　送李本寜左遷安豐¶
乆别含情思惘然寜知乍晤是離筵共憐大旱當堯日¶
誰以薫風佐舜絃汲黯官階薪積後漢文宣室席虗前¶
勸君莫唱揺紅燭鵬翼終㸔傍九天¶
　　　其二¶
文雅官聨憶半千提衡不是縮楊禪舊栽桃李知時雨¶
此去風流亦謫仙江上芍陂争灌溉城南花塢任芊綿¶
公餘把酒題應徧分付雙魚向北傳¶
<pb:KR4e0214_WYG_022-19a>¶
　　　雪中謝賜藕少宰裴公元闇司㓂謝公漢甫中¶
　　　　丞郭公哲卿有作聊和¶
雪裏陽春天地心特將碧藕代甘霖薦餘九廟歆精白¶
賜及千官盡珮簮鳴世多懐饒郢曲許身欲報愧南金¶
堂隅愁有號寒者廣庇還思萬厦深¶
　　　其二¶
虎拜追随鵷鷺行山公何意倦廽翔嘗新如荷絲綸重¶
求舊難忘側陋揚况有清通爲啟事正逢簡注坐垂裳¶
<pb:KR4e0214_WYG_022-19b>¶
題詩恐賦歸来去欲濟馮誰作大航¶
　　　五鳯樓前祝聖壽修十餘年曠典也時月望于¶
　　　　十六日祝當其望云志慶¶
歡逢曠典慶丹墀正是中秋月望時虎拜樓前新禮樂¶
山呼堦下舊威儀箴從大寳金爲鑑歌和長春酒進巵¶
最喜連朝翻衮袖且傳逹孝萬方知¶
　　　先是奉命十七日早合内外諸臣于五鳯樓前¶
　　　　祝釐次韻¶
<pb:KR4e0214_WYG_022-20a>¶
佳節巧連華渚辰詔傳五鳯聼雞人雲霄咫尺顔應喜¶
玉帛趨蹌意縂真即向彤庭歌既醉先從玉宇賦千春¶
况聞指日収中貴念及遺黎處處貧¶
　　　秋日憶早朝¶
當年朝拱斗星移飛鳥廽翔亦有期静聼雞鳴金鑰動¶
喧傳象過玉珂随肅清秋色連宫闕咫尺天顔入夣思¶
何日鼎新三殿後侍臣重睹漢官儀¶
　　　其二¶
<pb:KR4e0214_WYG_022-20b>¶
暑退年年侍講帷秋來日日想朝儀金流膠折非疇昔¶
鵠立鵷聨正及時漏待千門花作侣煙開雙闕月應知¶
忽聞少海恩波渥即向文華拜赤墀¶
　　　中秋前四日集維益朱榴舘得殘字¶
秋色愁腸夜乍寒偶從㸔月一凭欄海潮白擁江門雪¶
榴纍朱懸洞府丹林野縂霑新雨露閭閻仍苦舊凋殘¶
爽鳩此日春將半何得餘波動地歡¶
　　　中秋集余望筠館時乆坐方得月㑹逮税使之¶
<pb:KR4e0214_WYG_022-21a>¶
　　　　横于楚者又逢聖誕志喜分得山字¶
坐㸔皎月出雲間豈爲扶陽力不慳頃刻隂翳消宇内¶
普天光照徧人寰正逢湯沐生春色想見宫闈霽聖顔¶
自是大明千萬世將呼嵩嶽壽南山¶
　　　西䑓滿考謝賜羊酒鈔錠¶
朱衣使者降從天下拜懽承雨露偏楮幣何縁分内帑¶
綸音似欲赦前愆委蛇愧乏羔羊節醉酒深慚飽徳篇¶
不是作霖逢大旱投醪漫想古人賢¶
<pb:KR4e0214_WYG_022-21b>¶
　　　憂旱¶
炎劉何意説乾封雩罷今㸔舞燕從豈向桑林躬六事¶
争歌雲漢念三農目前生意憐芳草海内多愁望赤松¶
聞道吕梁洪盡陸軍儲此日又難供¶
　　　其二¶
西郊雲起也縱横不分星河夜夜明近水園林何處緑¶
向陽葵藿㡬時傾豈因東海寃猶結可是𢎞羊烈未烹¶
却憶吾皇曽歩禱随車膏雨徧生成¶
<pb:KR4e0214_WYG_022-22a>¶
　　　送萬伯修司馬之鎮薊遼¶
異邦振旅九重知鎻鑰親提十萬師對奕先籌淝水㨗¶
請纓欲向幕南馳輔京列鎮金湯在屬國三韓保障宜¶
只恐材官生髀肉翻嫌欵塞望羈縻¶
　　　聞谷中橋成先是以髙僧福登力建萬佛塔募¶
　　　　縁致畢此工逺近頼之志喜¶
懸空飛渡俯清流爲倚慈航在上頭題柱不勞歌蜀道¶
吹簫似已到揚州綵虹斜向雙龍掛紫氣髙連二華浮¶
<pb:KR4e0214_WYG_022-22b>¶
欲濟巨川思大楫應知明主夣相求¶
　　　送劉伯時之登州¶
相逢把酒共登䑓悵别衘情祖帳開已有甘棠留夣澤¶
還湏露冕向蓬萊郡齋閒共仙人卧睥睨平臨蜃氣來¶
渤海于今歌出牧佩刀誰不譲君才¶
　　　改予知兒和袁生㣲之戊子下第所作時兒與¶
　　　　生同試順天¶
渉世何妨共陸沉聊從林壑惜分陰任他按劍臨明月¶
<pb:KR4e0214_WYG_022-23a>¶
羡爾懐珍有煉金江驛多梅春可寄池塘生草夣頻侵¶
莫忘獻賦當年意狗監相逢聼好音¶
　　　送朱左使歸衡州¶
雨雪青門供帳開千年䟽傅兩賢哉即從山色憐花徑¶
縂是君恩到草萊㶚上攀轅今日去衡陽歸鴈幾時來¶
莫愁按劍風塵薄還爲蒼生叱馭廽¶
　　　送周光禄冊封晉藩歸省¶
近臣持節渡滹沱捧冊遥臨鷲嶺過故國重沾周雨露¶
<pb:KR4e0214_WYG_022-23b>¶
新恩偏到晉山河分桐帝子宗藩盛負弩諸侯保障多¶
明主不忘驄馬舊莫因歸省戀烟蘿¶
　　　送祝將軍伯良之任吳淞并序伯良余同年宗¶
　　　　伯尚書郎子敷子也少爲名諸生廬墓友諸¶
　　　　弟余徃在浙聞而嘉之頃就武推縂吳淞爲¶
　　　　賦七言律勉之¶
承家綵筆雅能文仗劍東南欲竪勲郤縠詩書堪上將¶
君陳孝友試中軍澄江波静三吳月鎮海春囬細桞雲¶
<pb:KR4e0214_WYG_022-24a>¶
燕頷登壇將萬里箕裘衞霍漢廷聞¶
　　　秋日同董維益司㓂蔡𢎞甫内翰集朱汝修保¶
　　　　御脩竹館得開字¶
杏林三徑雨餘開漫倚琅玕結伴來如向渭川成别業¶
那逢燕市不衘杯黄庭經爲籠鵝冩綵筆吟㸔過雁裁¶
只恐瘡痍仍滿目人人都望長桑囬¶
　　　次秋字¶
瘡痍入夣起邉愁又值蕭蕭落木稠何處征人驚雁影¶
<pb:KR4e0214_WYG_022-24b>¶
誰家織婦望刀頭杯停河朔憂時日月照關山出戍秋¶
爲語請纓年少者風塵海上未曽休¶
　　　送秦給事使齊¶
綸綍傳宣下掖垣逺持玉節過雲門夕郎暫輟芙蓉直¶
公子遥霑雨露恩擁篲定餘從事醴攀條故倚帝城園¶
淄青遺俗君應問何日函封上至尊¶
　　　送賈徳脩奉常使趙¶
容䑓清曉登征車千里漳河入望初本爲景風持使節¶
<pb:KR4e0214_WYG_022-25a>¶
不同當日曳長裾韓陵山下還藏石紫陌宫中好購書¶
帝子相逢應授簡賦成白雪寄雙魚¶
　　　寄懐雒陽翟座師¶
清時何事拂衣廽咫尺門墻望眼開一自掄才稱國士¶
遂令増價向金䑓灌園戸外真羅雀結社花前共舉杯¶
他日經過聞鯉對春風滿座尚徘徊¶
　　　張羽王言别得分字¶
䖍刀把贈倍慇懃暫合延津袂欲分休向風塵愁按劍¶
<pb:KR4e0214_WYG_022-25b>¶
且從杯酒細論文鶯花日下同爲客韋孟風流已到君¶
狗監若逢楊得意賦成蚤上漢廷聞¶
　　　送秦二使君之蜀¶
一麾十載悵離群乍晤那堪落葉分重以神羊臨絶域¶
幾呼緑蟻對斜曛草堂莫問悲秋賦劔閣應傳諭蜀文¶
此日西南豺虎甚除苛萬里喜逢君¶
　　　寄題葵園¶
沁園春色盖傾初日渉因成趣有餘排闥青來山峍屼¶
<pb:KR4e0214_WYG_022-26a>¶
當軒碧擁樹扶踈忘機迹與鷗相狎衞足心仍藿共舒¶
况是侯王同姓者何如藜杖夜讎書¶
　　　宜川謝劉伯明年兄賻吊晤其弟叔貞¶
不忘髙義臭如蘭䟦渉那知行路難座對西銘堪論道¶
尊開北海且加飡知君有意摶鵬翮老我何妨戴鶡冠¶
他日㸔花逰上苑佇逢春色滿長安¶
　　　其二¶
從來意氣重金蘭投轄多情况二難乘興不因雪夜盡¶
<pb:KR4e0214_WYG_022-26b>¶
衘杯還併月華餐書成已貴雒陽紙賦就應弹貢禹冠¶
伯仲縂爲廊廟噐吾將垂釣老江干¶
　　　宜川謁劉太公墓有感¶
逰燕杖屨趨承日過里低佪想像時我愧延陵將掛劍¶
誰憐有道爲題碑心灰盃㵼千行泪手澤腸廽一局棊¶
極目松楸兩地隔不堪霜露繫吾思¶
　　　送辛甥省親兼示諸甥¶
愛子趨庭共藁砧又逢佳節酒齊斟杯從河朔花争燦¶
<pb:KR4e0214_WYG_022-27a>¶
腹坦琅琊月正臨敢謂家傳同鯉對蚤將文價重雞林¶
老夫塵外消長晝爾軰窓前惜寸陰¶
　　　贈安肅鄭公¶
興來曽泛剡溪航置驛何湏羡鄭莊眼爲金蘭青似染¶
髪同海鶴白於霜㸔君合用安車召念我終將小草藏¶
推轂未能羞獻納臨風先寄紫霞觴¶
　　　次汝脩觀梅¶
帝里梅花向日紅廵簷不與少陵同已分上苑枝頭月¶
<pb:KR4e0214_WYG_022-27b>¶
肯逐髙樓笛裡風醉後共憐西圃盛賦成誰似廣平工¶
九重正想調羹手莫道商岩有傅公¶
　　　丙午上元西社觀燈登城樓次日橋上㸔龍燈¶
　　　　同孔治甫暨薛龍阜胡含素梁君旭來陽伯¶
　　　　馭仲家弟希孔得同字¶
村社招邀少長同正逢皎月滿晴空欲從雉堞㳺天外¶
如暏鰲山在禁中不夜城連南北合長春花入綺羅叢¶
橋成燦爛龍争躍鼔鬛雙雙戯彩虹¶
<pb:KR4e0214_WYG_022-28a>¶
　　　送李次溪制䑓奉召入理京營¶
仗鉞西征十二年歸朝丹詔降從天開疆勝畧虗韓范¶
繫頸威名紀簡編寵渥三朝沾鳯闕姓名萬里勒燕然¶
猶龍即向滹沱渡還有函關紫氣連¶
　　　其二¶
原是當朝矍鑠翁治兵今向帝城中新兼節制仍司馬¶
舊領嫖姚盡縂戎刁斗風清山海北旌旗日煖羽林東¶
髙牙坐鎮烽烟息争㸔麒麟苐一功¶
<pb:KR4e0214_WYG_022-28b>¶
　　　其三¶
十載旌麾獨鎮西論功不止魏公齊疆開千里生春色¶
波及三秦净鼓鼙延世緹騎星拱極荷天雨露鳯衘泥¶
几几赤舄歸朝去無奈攀轅父老啼¶
　　　其四¶
陛見勲臣至自西禁兵十萬許誰提中軍上佐兼南北¶
一代元戎肅鼓鼙飛盖首囬二華逺登仙旌入五雲齊¶
已知司馬屬人望應築長安拜相隄¶
<pb:KR4e0214_WYG_022-29a>¶
　　　藩伯王道服張憲周枉過草廬¶
老我歸來學種𤓰干旄今到故人家剡溪不盡王猷興¶
渭水何勞傳望槎乆借甘棠臨緑墅相逢投轄對黄花¶
欲爲十日平原飲忽漫車塵望漸賖¶
　　　七夕同董惟益司㓂蔡𢎞甫薛魯叔二太史集¶
　　　　朱汝脩保御脩竹館分得身字¶
烏鵲橋成玉露新雙星乆雨阻通津河邉似作參商侣¶
機上空憐寂寞春随俗曝裩聊復爾穿針補衮是何人¶
<pb:KR4e0214_WYG_022-29b>¶
又聞思婦深閨語不及連枝嘆此身¶
　　　仲春陪祀　先師¶
太牢遣薦陋溪毛窺見宫墻數仭髙節歴中和方月魄¶
樂成金玉儼雲璈獲麟千載傷吾道歌鳯當時入楚騷¶
此日辟雍争北面憂時何必目頻蒿¶
　　　過保定許貞甫侍御墓見其二子¶
秋色蕭蕭向晚寒誰家吹笛傍征鞍子猷雪夜空乗興¶
𤣥度風流也盖棺野外月明驄馬第冡邉烟鎻釣魚灘¶
<pb:KR4e0214_WYG_022-30a>¶
相思十載平原飲此日松楸對二難¶
　　　送王將軍北征¶
幾年坐鎮海波平忽聼驪謌送北征百隊熊羆攀祖帳¶
一時笳吹動江城營前細桞那堪折匣底芙蓉若自鳴¶
共説承家多節操佇㸔塞北請長纓¶
　　　贈張甥¶
南䑓舊業擅名流接武英賢欲奮脩芹舍仰瞻墻數仭¶
桂輪輝映月中秋即㸔綵筆追秦漢定有青萍射斗牛¶
<pb:KR4e0214_WYG_022-30b>¶
好共兒曹勤努力吾將簑笠狎群鷗¶
　　　送馬叔遇馬千里盧敬之周汝信張學曽李國¶
　　　　柱王藎伯胡頥𤣥張聚五張孺充陳維則安¶
　　　　曰儒諸孝亷偕計¶
雪霽衘杯傍早梅誰能不羡百花魁上林已就相如賦¶
駿骨將逢郭隗䑓三䇿獻餘春宴渥五雲深處杏園開¶
王褒即有賢臣頌鳯起丹山蟄起雷¶
　　　送文仲子應舉¶
<pb:KR4e0214_WYG_022-31a>¶
交㳺三世似金蘭此日箕裘數二難衣鉢承家仍舊武¶
鶺鴒比翼向長安逢時桃李花呈實奔月嫦娥桂遇丹¶
上苑醉餘齊許國老夫不復夣邯郸¶
　　　乆陰芍藥不開望壠有感¶
紅藥含芳慘不開况逢陰雨助人哀欲投綵筆詩全廢¶
漫倚雕欄首重廽荒塜望爲雲裏舍斑衣翻作夣中萊¶
一尊彷彿承歡日又聼啼烏淚滿顋¶
　　　送來陽伯常脩之薛允執髙大克石復朴偕計¶
<pb:KR4e0214_WYG_022-31b>¶
塔寺重新帶映虹題名曽報五人同秋深桂闕輪争綵¶
春暖桃花浪欲紅行見成龍爲雲雨應歌鳴鳯集梧桐¶
重令百二山河重肯負周王棫樸功¶
　¶
　¶
　¶
　¶
　温恭毅集巻二十二¶
